Più che un passo al di là della comfort zone... un frontale coi propri demoni!

I più sottili, quelli che mi sputano in faccia tutta la pesantezza dell'incomunicabilità tra uomo e donna.
E io che mi chiedo come sia stato possibile che proprio io sia finito in mezzo a questi drammi a subire questa tensione densa e scivolosa. 
Cado. Senza accorgermi di cadere in un dramma afoso e soffocante.

Per quale assurdo karma devo pagare questo strano prezzo in questo bizzarro qui e ora.
Ma non era un karma, che questa sgradevole tensione non è frutto di un'azione nella mia storia personale.
Ma l'eredità di dinamiche più vecchie della storia, prima ancora dell'era patriarcale, all'inizio forse delle età matriarcali.
Non è karma è dharma, è missione, qualcosa che vengo a vivere, risolvere, trasformare, evolvere.
Cado. Senza accorgermi di cadere. 

Ma è la tensione dell'arco prima di scoccare.
Che più si tende e più ci si lancia verso le stelle.

Ma non è un pensiero questo che mi consola.
Cado. Senza accorgermi di cadere.
Le coppie si formano in questa danza, rimaniamo io e la compagna di dramma, la mano che tiene l'arco mentre io forzo la corda.
E' strana la tensione: respiro corto, muscoli contratti, mani sudate, l'aria si fa porpora e scarlatta: forse rabbia, forse frustrazione.

Si prova a concentrarsi, quando ci si vorrebbe solo rilassare e lasciarsi andare.
E meno ci si riesce e più si sprofonda nel disagio. Nasce d'urgenza un inderogabile impulso di fuggire.
Mi chiedo se non sia questo quello che chiamano senso di inadeguatezza.

Il non sentirsi all'altezza di quelle che pensiamo essere le aspettative... dell'altro.
Pensa un po': capisco solo ora che dietro a questo c'è tutta una gran voglia di darsi... in tutta la propria grandezza, in tutta la propria bellezza.

E questa era solo la terza lezione.
E sarebbe stata anche l'ultima: che lo so che è una cosa che mi fa bene, che è l'Universo che mi ha portato lì, che chissà quale altra più grande versione di me stesso c'è al di là di questi demoni.

Ma la fatica! Avrei mollato, o forse, rimandato a data da destinarsi. Quando mi sarei sentito pronto (mai) o quando le persone o le situazioni sarebbero state più adatte (mai).

Avrei mollato. 
Ma dalle profondità della coscienza uno strano e familiare pensiero emerge:
Se guarisco questo, non guarisco io...
guarisce tutto il mondo!
